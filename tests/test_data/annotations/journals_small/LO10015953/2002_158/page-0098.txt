98
MARCO MONDINI
armate, ma anche — molto spesso — delle dinamiche della vita mili-
tare, che la documentazione ufficiale potrebbe non far trasparire. La
partecipazione degli esponenti del mondo militare alla vita civile; la
loro integrazione con la società locale; l’accettazione da parte delle
stesse società locali del militare come figura di maggiore o minore
prestigio; l’esistenza o la persistenza di attriti e terreni di scontro fra
militari e civili: tutti questi fattori, che compongono il discorso sui
rapporti tra esercito e società, vengono maggiormente esaltati da
una disamina accurata della stampa piuttosto che dallo studio limi-
tato dei documenti ufficiali. In primo luogo, intuitivamente, perché
in molti casi di eventi legati a tali situazioni nessuna documentazio-
ne ufficiale avrebbe mai recato notizia. In secondo luogo, fatto anco-
ra più importante, il punto di vista della stampa tende in misura
molto minore a «filtrare», selezionare o deformare gli aspetti della
vita militare, nella sua relazione col mondo circostante, sgraditi o
negativi. Il che non significa sostenere che i quadri di vita militare
offerti dai quotidiani, anche e soprattutto tra Otto e Novecento, sia-
no, per così dire, «oggettivi». Come la pubblicistica dei militari, il
mondo dei giornali non è un blocco monolitico. Parti politiche, anti-
patie personali, spesso e volentieri variabili strettamente locali, por-
tano un giornale a mettere maggiormente o meno in luce difetti e
pregi dell’istituzione militare.
Il caso della Verona di primo Novecento è estremamente utile per
chiarire queste premesse generali. Ma perché Verona e perché l’età
giolittiana?
Ambedue le scelte discendono dalla particolarità del soggetto ve-
ronese: vera e propria città guarnigione, grande piazza d’armi inserita
in un contesto regionale (quello veneto) solo tardivamente militariz-
zato (e proprio negli anni di cui ci occupiamo). Laboratorio privile-
giato, dunque, per un’analisi approfondita delle effettive relazioni
esistenti fra militari e civili prima della Grande Guerra. Ancora di
più, osservatorio d’eccezione per lo studio dell’«immagine» militare
nell’Italia prebellica: un’immagine elaborata e proposta, come vedre-
mo, in funzione del ruolo che l’esercito doveva giocare negli intendi-
menti culturali, e a volte immediatamente politici, della parte che sta-
va dietro un determinato organo di stampa. Gli anni che vanno dal-
l’inizio del secolo alla guerra di Libia sono anni di profonda trasfor-
