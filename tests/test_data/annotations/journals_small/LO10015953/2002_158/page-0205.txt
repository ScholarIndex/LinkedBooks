GIORGIO E. FERRARI
(FERRARA 1918-TRIESTE 1999)
I migliori bibliotecari della generazione di Giorgio Emanuele
Ferrari furono crucciati dal dissidio se continuare a dedicarsi agli
studi umanistici in cui si erano formati o se rinunciare a essi per ap-
profondire le conoscenze professionali. Coltivare le proprie deliciae
eruditorum significava, infatti, sottrarre attenzione agli adempimenti
quotidiani; ma appunto come una serie di adempimenti si configu-
rava allora in Italia la professione bibliotecaria, non sorretta ancora
da una teoria biblioteconomica e poco partecipe delle riflessioni e
dei dibattiti su catalogazione e classificazione che erano invece già in
corso negli Stati Uniti, in Inghilterra e in Germania.
Se mai sentì come proprio questo dissidio, Giorgio E. Ferrari lo
superò, tuttavia, molto presto. Nel 1951 pubblicò infatti un impe-
gnativo saggio, L’ufficio della Bibliografia di fronte ai requisiti degli
studi moderni (al n° 6 della Bibliografia degli scritti a cura di Stefania
Rossi Minutelli, qui di seguito, p. 210-233, alla quale rinvieranno an-
che tutte le prossime indicazioni numeriche tra parentesi). La Bi-
bliografia, con l’iniziale maiuscola, come le personificazioni delle di-
scipline nei classici, veniva presentata quale strumento universale
della cultura, e tripartita in Bibliografia bibliologica, o descrittiva
del libro antico; in Catalogazione bibliotecaria, che si sarebbe dovu-
ta trasformare in Metodica degli strumenti bibliografici; e, infine in
Documentazione bibliografica o genuina Bibliografia strumentale,
sulla quale si incentrava l’attenzione dell’autore. Bibliotecario tren-
tatreenne, formatosi da ancor prima della laurea nella Marciana e
poi nella Universitaria di Padova, sempre sotto la direzione di Luigi
Ferrari, che era morto nel 1949, Giorgio E. Ferrari non si appagava,
