<!DOCTYPE HTML PUBLIC "-//W3C//DTD HTML 4.0 Transitional//EN"
	"http://www.w3.org/TR/html4/loose.dtd">
<html>
<head><meta http-equiv="content-type" content="text/html; charset=UTF-8"/><meta name="generator" content="ABBYY FineReader 11"/>
</head>
<body>
<p><font style="font-size:large;font-family:AngsanaUPC, serif;">gnato di potersi trovare dinanzi. Il bottino era stato immenso; tesori accumulati per secoli erano andati dispersi in un paio di giorni. Gli incendi avevano fatto il resto.&nbsp;L’imperatore latino d’Oriente, eletto dai baroni franchi e&nbsp;dai Veneziani nella persona del conte Baldovino di Fiandra, era stato incoronato in una cattedrale spogliata e profanata, nel cuore di una metropoli depredata, devastata,&nbsp;l’ómbra dolorante di se stessa. Era, lui stesso, un povero&nbsp;imperatore, padrone di un quarto appena dell’impero, meno del doge di Venezia che se ne intitolava orgogliosamente « dominatore della quarta parte e mezza ». Grazie&nbsp;alla scaltrezza, alla capacità ed al realismo del doge Enrico&nbsp;Dandolo, chi aveva ricavato il massimo vantaggio era stata, infatti, Venezia. Non soltanto nella spartizione del compendio del saccheggio.</font></p>
<p><font style="font-size:large;font-family:AngsanaUPC, serif;">Le reliquie più venerate, i reliquiari più preziosi partivano per le lagune, con l’icona miracolosa della Vergine Nicopéia e con la celebre quadriga di bronzo destinata a campeggiare sulla facciata di San Marco. I forzieri del Comune si riempivano d’oro e d’argento. Ma,&nbsp;soprattutto, passavano in mano veneziana i porti più&nbsp;sicuri e le fortezze più munite lungo la rotta percorsa&nbsp;dalle navi mercantili veneziane dall’Adriatico a Costantinopoli. Dovunque, e non più soltanto in alcune piazze, i&nbsp;Veneziani, adesso, potevano negoziare in piena esenzione&nbsp;da ogni imposta; dovunque essi godevano dei privilegi più&nbsp;vantaggiosi ai loro commerci, compresa l’esclusione dei&nbsp;concorrenti. E anche la parte migliore della capitale diventava quartiere veneziano, in aggiunta al nucleo originario: erano tre ottavi della città, dal fondo del Corno&nbsp;d’Oro (il « braccio di San Giorgio », come lo chiamavano&nbsp;i Crociati) al palazzo imperiale di Blacherne, con chiese&nbsp;bellissime e ricchi monasteri e con un’ampia darsena e&nbsp;tutta una serie di banchine e di scali nella zona più comoda&nbsp;e riparata del porto.</font></p>
<p><font style="font-size:large;font-family:AngsanaUPC, serif;">9</font></p>
</body>
</html>