<!DOCTYPE HTML PUBLIC "-//W3C//DTD HTML 4.0 Transitional//EN"
	"http://www.w3.org/TR/html4/loose.dtd">
<html>
<head><meta http-equiv="content-type" content="text/html; charset=UTF-8"/><meta name="generator" content="ABBYY FineReader 11"/>
</head>
<body>
<p><font style="font-size:medium;font-family:Sylfaen, serif;">cidente, si dava il nome stesso del suo non meno mitico prodotto, </font><font style="font-size:medium;font-family:Sylfaen, serif;font-style:italic;">Sera Metropolis</font><font style="font-size:medium;font-family:Sylfaen, serif;">, la « metropoli della seta ».</font></p>
<p><font style="font-size:medium;font-family:Sylfaen, serif;">Anche dopo che i bachi da seta erano stati portati in Occidente (si dice nell’incavo dei bastoni di due monaci nestoriani, regnante a Bisanzio l’imperatore Giustiniano), la Cina era rimasta un miraggio per l’Occidente;&nbsp;tanto più che gli Arabi erano riusciti a raggiungerla per&nbsp;via di mare, intorno al X secolo della nostra era, e ad impiantarvi fondaci e quartieri separati nelle città.</font></p>
<p><font style="font-size:medium;font-family:Sylfaen, serif;">Alla luce di tutte queste vicende, di tutti questi tentativi, anche il viaggio dei Polo aveva dunque una giustificazione, indipendentemente da ogni complicazione diplomatica o religiosa. Il primo viaggio, quello di Nicolò e Matteo, poteva essere nato dal caso, anche se, come si è&nbsp;visto, c’è chi ne dubita e pensa che due mercanti veneziani&nbsp;di buona razza, il caso l’avrebbero cercato o provocato&nbsp;piuttosto che affidarvisi con quieto fatalismo. Ma il secondo... Certo, la fedeltà all’impegno preso col Gran Khan&nbsp;e la missione papale erano cose belle e buone; ma il vero,&nbsp;profondo motore era il miraggio che, dai tempi di Erodoto, ossessionava l’Occidente, soprattutto l’Occidente mercantile, rinato con l’esplosione commerciale dei secoli XII-XIII dalla plumbea inerzia in cui giaceva dalla caduta dell’impero romano in poi. La puntata a Hormuz aveva rappresentato il tentativo di inserirsi sulla variante marittima&nbsp;del grande viaggio d’Oriente, dato che la strada già percorsa da Nicolò e Maffio era stata resa poco o punto praticabile per loro dalla ribellione di Khaidu e dell’Orda&nbsp;d’Oro. La rinuncia a quella via, certamente più congeniale&nbsp;a tre Veneziani del faticoso cavalcare per montagne e deserti, era nata dalle deficienze del naviglio ma anche da&nbsp;un’altra ragione, appresa probabilmente sul posto: i grandi porti della Cina meridionale non erano ancora tutti in&nbsp;mani mongole. Non c’era dunque altro da fare che raggiungere il ramo meridionale della « via della seta » attraverso i deserti dell’Iran orientale.</font></p>
<p><font style="font-size:medium;font-family:Sylfaen, serif;">123</font></p>
</body>
</html>