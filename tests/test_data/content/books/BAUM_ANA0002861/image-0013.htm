<!DOCTYPE HTML PUBLIC "-//W3C//DTD HTML 4.0 Transitional//EN"
	"http://www.w3.org/TR/html4/loose.dtd">
<html>
<head><meta http-equiv="content-type" content="text/html; charset=UTF-8"/><meta name="generator" content="ABBYY FineReader 11"/>
</head>
<body>
<p><font style="font-size:medium;font-family:Sylfaen, serif;">di cui i documenti ci raccontano che, privato da Manuele di tutto il suo, aveva saputo procurarsi credito per arricchirsi nuovamente sui mercati d’Africa e dell’Algarve. A&nbsp;quel tempo, l’attività dei Polo si era già affacciata a Costantinopoli: nell’agosto del 1168, un Marco Polo, della&nbsp;contrada dei SS. Gervaso e Protaso, vi figurava come comandante di una nave mercantile, coinvolto in un prestito&nbsp;marittimo di dodici monete d’oro, ed è probabile che si&nbsp;trattasse proprio del nonno di Marco il vecchio e dei suoi&nbsp;fratelli. Di lui, al di fuori del fatto che il prestito, concessogli da un tal Leone Barastro, era stato pagato puntualmente con un interesse di due monete d’oro, non sappiamo più nulla. Ma è possibile che l’esperienza di Romano&nbsp;Mairano l’avesse vissuta anche lui, e che il ricordo di quegli avvenimenti e del modo in cui i Veneziani avevano&nbsp;reagito alla disdetta realisticamente e prontamente valesse&nbsp;da esempio e da stimolo per i suoi probabili nipoti. I quali&nbsp;sapevano bene che nell’entroterra di Soldaia avrebbero&nbsp;potuto trovare promettenti alternative per la ditta in terreni ancora poco sfruttati. A Costantinopoli e a Venezia,&nbsp;da qualche anno, continuavano a giungere notizie sempre&nbsp;più interessanti sulla situazione del mondo eurasiatico.&nbsp;Era sorto, in Oriente, un impero di proporzioni mai viste,&nbsp;più grande di quello di Roma antica, più grande di quello&nbsp;di Bisanzio al tempo del massimo splendore. Ed una propaggine di questo impero smisurato, la più occidentale, si&nbsp;affacciava proprio sul mar Nero: saccheggiata nel 1223,&nbsp;conquistata nel 1239, Soldaia pagava la propria sopravvivenza con un tributo annuale allo Stato conosciuto con&nbsp;un nome barbarico e insieme accattivante, l’Orda d’Oro.</font></p>
<p><font style="font-size:medium;font-family:Sylfaen, serif;">14</font></p>
</body>
</html>