NOTIZIE
207
meteorologia. Egli può essere considerato uno dei personaggi più vivaci di quella tem-
perie culturale che trovò, nella periferia vicentina, terreno fecondo (si pensi a Bernar-
do Bocchese, a Girolamo e Giuseppe Festari, a Giovanni Milani). Il saggio è condot-
to con piena accuratezza e intelligente ampiezza, tanto da risultare non una semplice
biografia, bensì un vero affresco della realtà veneta nella fase di transizione tra i due
secoli. In appendice, oltre alle lettere (ventitré del Rubini e sei al Rubini), sono pub-
blicate alcune relazioni scientifiche a cui il medico valdagnese si era dedicato in vista
di una pubblicazione organica. [M.N.]
* Non molti sanno che il liceo Marco Foscarini di Venezia possiede un gabinet-
to di fisica in cui, accanto ad apparecchiature recenti, sono raccolti strumenti che ri-
salgono ai primi anni dell’800. Si tratta di un patrimonio di grande interesse storico.
Il liceo fu istituito nel 1807 con un decreto del viceré Eugenio di Beauharnais ed
ebbe come primo direttore e insegnante di fisica l’abate Anton Maria Traversi. Oltre
al Traversi vi insegnarono la fisica nella prima metà dell’800 Stefano Marianini, disce-
polo del Volta, Luigi Magrini, Francesco Zantedeschi, passato poi all’Università di Pa-
dova, Beniamino Zambra e Francesco Rossetti che successe allo Zantedeschi nell’Ate-
neo patavino. Si deve a questi uomini la costituzione e l’incremento del gabinetto di
fisica.
A scorrerne gli inventari si ha la sensazione di trovarsi di fronte ad un complesso
di elementi di notevole importanza. Gli strumenti elencati sono infatti quanto di più
avanzato si potesse allora desiderare, in armonia con gli orientamenti culturali affer-
matisi sia nel periodo napoleonico sia durante il regno Lombardo-Veneto. Per trarli
dall’oblio e farli conoscere, il prof. Giuseppe Fabbri, attuale preside dell’Istituto, e il
prof. Lionello Agazia, presidente dell’Associazione degli Amici del Foscarini, hanno
pensato di allestire una mostra dei pezzi più interessanti della raccolta (150 sui 400 a
disposizione). Sono strumenti tuttora in grado di funzionare e per di più non privi di
pregi estetici.
Ne ricordiamo qualcuno: un galvanómetro astatico costruito da Leopoldo Nobi-
li (il primo strumento che negli anni Trenta dell’800 fu in grado di misurare con pre-
cisione le correnti elettriche), un modello di locomotiva a vapore, donato al liceo dal
viceré del Lombardo-Veneto (inventariato nel 1838), nonché termometri, barometri,
igrometri, stereoscopi, microscopi, spettroscopi sia della prima sia della seconda metà
del XIX secolo. La parte più interessante è costituita da un gruppo di strumenti che,
comparendo nell’inventario del 1818, vanno ascritti ai primi anni del secolo scorso e
forse alla fine del ‘700. Fra questi segnaliamo alcune diottre, misure in palmi e piedi
romani, un dinamometro Regnier, una macchina aerostatica del Ferroni, una bilancia
idrostatica e una bussola di inclinazione, dotata di uno splendido contenitore in legno
che, a giudicare dalle decorazioni, dovrebbe risalire alla fine del ‘700.
Insomma un piccolo museo della scienza e della tecnica, ottimamente esposto e
valorizzato, grazie all’opera dei tecnici del laboratorio e delle due insegnanti di fisica,
le professoresse Naletto e Magnanini. La mostra è aperta al pubblico dal 19 maggio
del '94 al 31 gennaio del '95. [G.P.]
