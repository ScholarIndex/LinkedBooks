DALMAZIA E SLAVI NEGLI STUDI DI ROBERTO CESSI
133
mente. In fondo, come detto, al Cessi interessano le entità politiche
e non le popolazioni; ovvero, degni di nota erano i Narentani, i
Croati, gli Slavi in quanto popoli-soggetto e controparte negli equili-
bri adriatici dei secoli IX-X; in tale circostanza essi costituivano un
problema storico; non più, ovvero secondariamente, quando diven-
tavano parte di una compagine politica, come il regno ungaro-croa-
to. Ma vediamo con ordine la collocazione della Dalmazia e degli
Slavi e i significati attribuiti a tali concetti storici nella narrazione
della Storia di Venezia e ne La Repubblica di Venezia e il problema
adriatico, due opere, come accennato, complementari.
La Dalmazia e l’Istria erano gli elementi territoriali che congiun-
gevano Bisanzio con le sue estreme propaggini adriatiche, le lagune
di Venezia. Venezia gravitava verso tali regioni per due ragioni. In
primo luogo l’Istria rientrava nel sistema delle Venetiae tardo impe-
riali e bizantine e in ciò si poneva come un territorio di completa-
mento (sul piano economico, migratorio e culturale) dell’arco lagu-
nare (da Rialto e Torcello ad Aquileia) e dei territori di Ravenna e
Romagna; a tale «regione alto-adriatica» s’affacciava, anche se non
ne era parte integrante, la Dalmazia settentrionale, lungo la linea
marittima che va da Cherso-Lussino a Zara. In secondo luogo, i Ve-
neziani, in quanto gente che viveva sulle «acque salse», dovevano al
mare tutto e al mare si rivolgevano per crescere economicamente e
politicamente. Navigare significava controllare lo spazio marittimo
in un’epoca in cui Bisanzio divenne sempre più lontana e i nuovi
soggetti politici, quale l’Impero carolingio, non ebbero i mezzi per
imporsi nell’Adriatico. L’origine di Venezia, secondo il Cessi, era
strettamente legata all’origine del controllo dell’Adriatico; in sostan-
za i Veneziani subentrarono lentamente sulle rotte tracciate dai navi-
gli bizantini, riprendendo nell’altro senso, verso il Levante, le linee
di comunicazione tracciate nei secoli VI-VIII. Se per Bisanzio la
Dalmazia rappresentava la penultima tappa verso l’alto Adriatico,
per Venezia essa avrebbe quasi sin dall’inizio, dai secoli IX-X, costi-
tuito un punto di riferimento fisso per ogni progetto, per ogni idea
di espansione. Perché l’espansione, sottolinea il Cessi, era subordi-
nata al controllo delle acque adriatiche e tale controllo/dominio si
giocava sulla sua costa orientale.
Nel momento decisivo per le future scelte veneziane, la Dalmazia
