RECENSIONI
181
lagra e il dato, davvero sconcertante, rappresentato dalla bassissima speran-
za di vita: nel 1881 era ferma a 35 anni, mentre l’analfabetismo riguardava
almeno i due terzi dei residenti.
Su questa provincia, chiaramente in ritardo, si abbatté nel 1882 il dram-
ma dell’alluvione dell’Adige, che sommerse quasi la metà della terra coltiva-
ta. L’alluvione ebbe due effetti opposti. Da un lato accrebbe la tensione so-
ciale (due anni dopo esploderà lo sciopero de «La boje») e accelerò il feno-
meno migratorio, che divenne un’autentica emorragia, con «costi umani
senza precedenti». In un quindicennio se ne andò il 30% della popolazio-
ne, prevalentemente diretta verso il Brasile, da dove non fece più ritorno.
Dall’altro provocò una vigorosa reazione che riattivò i consorzi di bonifica
e, grazie all’intervento pubblico reso possibile dalle leggi Baccarini e Gena-
la, attuò la bonifica di oltre 70.000 ettari di terreno, nell’arco di un quaran-
tennio. Contemporaneamente la nascita della Cattedra ambulante di agri-
coltura — anche in questo caso fu la prima a sorgere in Italia, guidata da
due grandi figure, Tito Poggi e Ottavio Munerati — avviava quella diversi-
ficazione delle colture da cui presero vita gli zuccherifici. Il primo sorse a
Lendinara nel 1900. Ne seguirono altri, tanto che in pochi anni il Polesine,
all’ombra della politica protezionistica del governo, divenne il maggior pro-
duttore di zucchero della penisola, con un terzo della produzione naziona-
le. L’industria saccarifera polesana farà la fortuna di importanti gruppi in-
dustriali, basti ricordare il gruppo Montesi e l’Eridania.
Alla vigilia della Grande Guerra, insomma, il Rodigino non è più la ter-
ra inerte degli anni dopo l’annessione. La classe dirigente si rinnova e pre-
senta finalmente figure di spicco, come il socialista Matteotti e il cattolico
Merlin. Questa promettente stagione fu interrotta prima dalla guerra, i cui
effetti devastanti sono ben segnalati da Scalco, poi dall’esasperato e selvag-
gio conflitto tra fascisti e socialisti (tra il 1921 e il 1922, in tredici mesi, fu-
rono accertati 14 omicidi e 127 ferimenti), quindi dal ventennio fascista,
che rappresentò per il Polesine un periodo di netta stagnazione e di pro-
messe mancate, come dimostrano il fallimento dei piani di bonifica e il per-
sistere del flusso migratorio.
Nel secondo dopoguerra, in una provincia a lungo e aspramente conte-
sa da comunisti e democristiani, con un equilibrio geologico reso ancora
più precario di quanto già non fosse a causa delle dissennate estrazioni me-
tanifere, si abbatté nel 1951 il nuovo flagello dell’alluvione, questa volta del
Po. Furono sommersi 100.000 ettari di terra, due terzi della provincia. Ma
davanti ad una catastrofe che ebbe le proporzioni di un’autentica calamità
nazionale, Scalco fa giustamente notare come l’intervento dello Stato e la
pressione della nuova classe dirigente locale ottennero questa volta il loro
effetto. Grazie al lavoro del Consorzio generale per la bonifica del Polesine,
che in trenta mesi restituì alla produzione le terre allagate, e alle iniziative
messe in atto dal Comitato per l’industrializzazione e dal Consorzio per lo
sviluppo economico e sociale del Polesine, che ha celebrato nel 2003 i qua-
