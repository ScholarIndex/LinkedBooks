RITRATTO DI UN MAESTRO:
FRANCO SARTORI (1922-2004)
La sera del 13 ottobre 2004 si è conclusa la vita terrena di Franco
Sartori, studioso del quale non si perderà la memoria. Altrettanto
indelebili rimarranno, oltre al suo insegnamento, il suo rigore scien-
tifico, la chiarezza nei rapporti con gli studenti da un lato e con i
colleghi dall’altro, la grande umanità mai sbandierata, ma quasi vo-
lutamente celata con pudore. Erano questi i tratti salienti del suo
modo d’essere, cui sono da aggiungere l’attenzione e la trepidazione
con cui era a fianco di chi soffrisse, mai con invadenza, ma sempre
con atteggiamento discreto e quindi ancora più prezioso. Non tra-
scurava neppure gli eventi lieti relativi alla vita delle persone a lui
particolarmente care. Sulla sua agenda annotava annualmente anni-
versari tristi e lieti. Era un modo per non dimenticare di raggiunge-
re, nel giorno giusto, le persone che gli erano care. Si trattava di una
presenza discreta e preziosa al tempo stesso, che certo mancherà a
molti.
Franco Sartori era nato a Crocetta del Montello il 30 dicembre
1922. L’essere della provincia di Treviso era per lui quasi motivo di
orgoglio. Ancora più amore manifestò verso il paese natale, con il
quale i contatti furono continui, praticamente fino ai suoi ultimi
giorni di vita. Nel 2002 ricordò Crocetta in brevi, ma dense pagine
permeate di nostalgia, dal titolo emblematico, Sirena e campane. Fa-
ceva così riferimento alla vita della cittadina scandita dal suono della
sirena del canapificio e da quello delle campane della chiesa parroc-
chiale, situata sotto quella odierna e di tipo catacombale. Questo
imperituro affetto fu ricambiato da Crocetta con il conferimento
della cittadinanza onoraria e con quello della presidenza onoraria
