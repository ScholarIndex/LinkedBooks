206
MARIA SILVIA BASSIGNANO
che, tutte analizzate con estrema precisione. Pur in assenza di dati
precisi, in alcuni casi il Sartori riuscì a formulare, per confronto,
ipotesi ritenute dai più plausibili. Alcune di queste, come nel caso
dell’eponimia di Crotone, hanno trovato conferma solo molto di re-
cente, grazie alla scoperta di nuovi documenti epigrafici. L’opera
venne assai recensita, sempre positivamente, e aprì un nuovo solco
nella ricerca scientifica, che, in questo ambito, ha avuto un ulteriore
impulso in anni recenti.
Per quanto riguarda la Magna Grecia le ricerche del Sartori furo-
no numerose e toccarono sia vari settori sia tempi diversi. Non è
possibile ricordarle tutte, ma non si può trascurare l’ampio studio,
del 1967, su Eraclea Lucana, nel quale il Sartori diede la prima tra-
duzione italiana (che nel 1996 ha avuto una versione in lingua tede-
sca) dei complessi testi epigrafici, ricchi di implicazioni giuridiche
ed economiche, noti come Tavole di Eraclea.
Come la Magna Grecia, anche la Grecia classica godette di note-
vole interesse da parte del Sartori. Del 1957 è il volume sulle eterie
nella vita politica ateniese dei secoli VI e V a.C. Nell’opera è offerta
una nuova visione specialmente del secolo V, con particolare riguar-
do alla politica dei ghene aristocratici. Le eterie erano strumento po-
litico dell’oligarchia, ma ad esse fece ricorso pure l’imperante demo-
crazia in particolari momenti della lotta politica fra oligarchia e de-
mocrazia. Anche quest’opera suscitò notevole interesse sia per la no-
vità dell’argomento sia per le conclusioni. Come era già avvenuto in
precedenza, anche in questo problematico settore il Sartori avviò,
con il suo studio, un nuovo filone di ricerca, nel quale si sono ci-
mentati soprattutto studiosi stranieri, ma non sono mancati quelli
italiani, fra i quali vanno ricordate almeno Chiara Pecorella Longo e
Giovanna de Sensi Sestito.
Se le fonti letterarie erano importanti per la ricostruzione della
storia greca, non minore valore avevano le opere del teatro attico, in
particolare Eschilo e Aristofane. Il Sartori ne ha ben messo in evi-
denza la loro importanza come fonte storica e i non pochi scritti su
Aristofane sono emblematici. Dalla puntuale e approfondita indagi-
ne su un frammento dei Demi di Eupoli ha avuto origine, nel 1975,
un volume nel quale è ricostruita una delicata pagina della storia
ateniese conseguente alla disastrosa spedizione in Sicilia.
