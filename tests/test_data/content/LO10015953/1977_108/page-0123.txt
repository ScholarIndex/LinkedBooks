128
G. Benzoni
trasformazione —, non offrendo massicce possibilità d’impiego a folti
quadri di funzionari ed impiegati, non li sospinge ad una conver-
sione in massa alle esigenze d’una specializzazione tecnico-burocra-
tica. La carriera può essere proposta a singoli fortunati, non a tutta
una categoria; e, come tale, diventa strumento di promozione per
pochi, e d’esclusione e frammentazione per quella. La quale cate-
goria, per non morire, s’arrocca in luoghi convenuti — le accademie —
e vi si autoriconosce.
Ancore di salvezza, oasi consolatorie — anche il rivestirsi d’un
nome, eccentrico o solenne che fosse, fittizio serve a far dimenticare,
per quel tanto che riesce a mistificarle, le condizioni reali! —, dun-
que, le accademie; centri di raccolta e, insieme, vischiosi meccanismi
d’autoperpetuazione e riproduzione. Da un lato, in quanto organi-
smi autonomi, rappresentano un fatto centrifugo, una cultura pro-
vinciale frazionata in confini municipali, legata ad un contesto an-
gusto di beghe e piccole rivalità, e incapace di interpretarlo criti-
camente, in grado tuttavia di imprimere un non trascurabile impulso
e di ridare lustro all’erudizione locale: degli Sventati udinesi è, ad
esempio, Giuseppe Capodagli, l’autore di Udine illustrata (Udine
1665). Sono pure, e in questo senso hanno un ruolo localmente uni-
ficatore, un fattore frenante rispetto all’esodo dell’intellettualità —
attratta e fagocitata dalla speranza di una cattedra nello Studio pa-
dovano, calamitata dall’avventura d’un inserimento nel più vivace
mondo culturale veneziano, allettata dall’eventualità d’una sistema-
zione in una corte italiana o estera — dai piccoli centri; un luogo ove
questa può esprimere le proprie velleità, sfogare le proprie frustra-
zioni, illudersi. Adria, esclama Luigi Groto piu noto come il cieco
d’Adria, si attende dagli Illustrati « perfetti oratori, prudenti amba-
sciatori, facondi istorici, chiari lettori, approvati medici, leggiadri
poeti, eccellenti leggisti, savi filosofi, dotti teologi ». Donde il richia-
mo agli assenti che altrove hanno cercato più propizie atmosfere :
« vi prego - scrive il Groto, i! 29 novembre 1565, ad un amico tra-
sferitosi a Ferrara —, per la cosa al mondo che più amate, a tornare
in Adria quanto più tosto » ; egli vi è principe degli Illustrati e desi-
dera fortemente che la sua « Signoria non se ne passi senza » il con-
forto della presenza dell’amico (180). D’altro canto, prive come sono
(1S0) Cit. in M., Ill, pp. 143-144.
